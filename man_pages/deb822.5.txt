deb822(5)                         dpkg suite                         deb822(5)

NAMN
       deb822 - Debians RFC822-styrdataformat

BESKRIVNING
       Pakethanteringssystemet manipulerar data som anges i ett vanligt
       format, känt som styrinformation, lagrat i styrfiler. Styrfiler används
       för källkodspaket, binärpaket och filen .changes som styr
       installationen av insända filer (dpkg:s interna databaser är i ett
       liknande format).

SYNTAX
       Styrfilen består av ett eller flera stycken med fält (styckena kallas
       ”stanza” (strof) eller ”paragraph” på engelska). Styckena avdelas av
       tomma rader. Tolkar kan tillåta rader som består enbart av U+0020 SPACE
       och U+0009 TAB som styckeavdelare, men styrfiler bör använda tomma
       rader. Vissa styrfiler tillåter bara ett enda stycke; andra tillåter
       flera, i vilket fall varje enskilt stycke vanligen gäller ett separat
       paket. (Till exempel, i källkodspaket gäller det första stycket för
       källkodspaketet, och senare stycken binärpaketen som skapats från
       källkoden.) Ordningen på styckena i styrfilerna har betydelse.

       Varje stycke består av en följd av datafält. Varje fält består av
       fältnamnet följt av ett kolon (U+003A ”:”) och data/värdet som hör till
       fältet. Fältnamnet består av US-ASCII-tecken förutom styrtecken såsom,
       blanksteg och kolon (dvs. tecken i intervallen U+0021 ”!” till och med
       U+0039 ”9” och U+003B ”;” till och med U+007E ”~”). Fältnamn får inte
       börja med kommentarstecknet (U+0023 ”#”), ej heller med bindestreck
       (U+002D ”-”).

       Fältet slutar på slutet av raden eller på slutet av den sista
       fortsättningraden (se nedan). Horisontella blanksteg (U+0020 SPACE och
       U+0009 TAB) kan förekomma direkt före eller efter värdet och ignoreras
       där; det är vanligt att sätta ett ensamt blanksteg efter kolontecknet.
       Ett fält kan till exempel vara:

        Package: dpkg

       fältnamnet är Package och fältvardet dpkg.

       Tomma fältvärden tillåts bara i källkodspaketets styrfiler
       (debian/control). Sådana fält ignoreras.

       Ett stycke kan inte innehålla mer än en instans av ett specifikt
       fältnamn.

       Det finns tre typer fält:

           enkelt
               Fältet, och dess värde, måste vara en enkel rad. Det är inte
               tillåtet att dela fältet i flera delar. Det här är den förvalda
               fälttypen om definitionen av fältet inte anger en annan typ.

           flerdelat
               Värdet för ett flerdelat fält är en logisk rad som kan spänna
               över flera rader. Raderna efter den första kallas
               fortsättningsrader och måste börja med ett U+0020 SPACE eller
               en U+0009 TAB. Blanktecken, inklusive nyradstecken, har ingen
               betydelse i fältvärden för flerdelade fält.

               Flerdelningsmetoden liknar den i RFC5322, vilket tillåter
               styrfiler som innehåller ett enda stycke och saknar
               flerradsfält att läsas av tolkar skrivna för RFC5322.

           flerradigt
               Värdet för ett flerradigt fält kan bestå av flera
               fortsättningsrader. Den första delen av värdet, delen på samma
               rad som fältnamnet, har ofta en speciell betydelse eller måste
               vara tom. Andra rader läggs till på samma syntax som
               fortsättningsrader för flerdelade fält. Blanktecken, inklusive
               nyradstecken, har betydelse i värdet för flerradiga fält.

           Blanktecken får inte förekomma inuti namn (på paket, arkitekturer,
           filer eller något annat) eller versionsnummer, eller mellan tecknen
           i versionsberoenden bestående av flera tecken.

           Närvaron och betydelsen av ett fält, och syntaxen för dess värde
           kan skilja mellan olika sorters styrfiler.

           Fältnamn är inte skiftlägeskänsliga, men det är vanligt använda
           både stora och små bokstäver i fältnamnet så som visas nedan.
           Fältvärden är skiftlägeskänsliga såvida inte beskrivningen av
           fältet anger något annat.

           Styckeavdelare (tomma rader) och rader som endast består av +0020
           SPACE och U+0009 TAB, tillåts inte inuti fältvärden eller mellan
           fält. Tomma rader i fältvärden citeras vanligtvis genom att
           representera dem med ett U+0020 SPACE följt av en punkt (U+002E
           ”.”).

           Rader som inleds med U+0023 ”#”, utan något tidigare blanktecken är
           kommentarsrader och tillåts bara i källkodspaketets styrfiler
           (debian/control) och i deb-origin(5)-filer. Dessa kommentarsrader
           ignoreras, också mellan två fortsättningsrader. De avslutar inte
           logiska rader.

           Alla styrfiler måste använda teckenkodningen UTF-8.

SE ÄVEN
       RFC822, RFC5322.

ÖVERSÄTTNING
       Peter Krefting och Daniel Nylander.

1.22.0                            2023-09-06                         deb822(5)